Dit boek veronderstelt dat je geen programmeervaardigheden hebt, maar
dat je die wilt aanleren. Het veronderstelt ook dat je in ieder geval
het vermogen hebt om abstract te denken.

Realiseer je dat om te leren programmeren je een flinke hoeveelheid tijd
moet investeren. Je kunt niet volstaan met het materiaal doorlezen en
hier en daar een kleine oefening doen. Je moet daadwerkelijk met de stof
oefenen door ook de grotere opgaven te doen. Als je je beperkt tot de
basishoofdstukken (alles tot en met het omgaan met tekstbestanden), en
je hebt nog geen programmeerervaring, moet je rekenen op een
tijdsinvestering van 100 tot 200 uur, afhankelijk van je aanleg. Als je
alles wilt leren wat het boek aanbiedt, moet je rekenen op 200 tot 400
uur.

Dit boek leert je niet om een professioneel programmeur te zijn. Het
leert je de initiÃ«le vaardigheden die iedere programmeur ook heeft
aangeleerd tijdens zijn of haar opleiding. Het boek eindigt nadat die
eerste vaardigheden zijn bijgebracht. Voor de meeste mensen is dat
voldoende om iedere programmeertaak die ze tegenkomen aan te pakken, en
biedt voldoende basis om meer te leren wanneer dat nodig is.

Ik gebruik in het boek zoveel mogelijk de Nederlandse taal, maar ik kom
er niet onderuit om zo nu en dan ook gebruik te maken van Engelstalige
terminologie. Dat heeft drie redenen: (1) sommige termen zijn gewoon
niet goed vertaalbaar (bijvoorbeeld "statement"), (2) sommige termen
refereren aan Python taalelementen en die zijn Engelstalig (bijvoorbeeld
"float," wat een gebroken getal is), en (3) voor sommige termen is het
nu eenmaal zo dat hoewel er een Nederlandstalige variant is, de
Engelstalige variant het meest gebruikt wordt (bijvoorbeeld "loop" in
plaats van "lus," of "data" in plaats van "gegevens"). Voor dergelijke
termen is het verstandig dat gewoon de Engelstalige variant gebruikt
wordt, omdat die bij iedereen bekend is. Ik zal dit soort termen
uitleggen de eerste keer dat ze gebruikt worden, maar later in het boek
staan ze dan zonder verdere uitleg in de tekst. Ik som ze op in appendix
35,
die je eventueel erop na kunt slaan als je een term nogmaals wilt
opzoeken.
